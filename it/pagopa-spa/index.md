---
layout: page
title: PagoPA S.p.A.
description: 
lang: it
ref: pagopa-spa
order: 21
---

PagoPA S.p.A. è una società partecipata dallo Stato per la diffusione dei servizi digitali in Italia. La società è nata per effetto del Decreto Legge “Semplificazioni” ([n. 135 del 14 dicembre del 2018](https://www.gazzettaufficiale.it/eli/id/2018/12/14/18G00163/sg)), convertito in legge il 12 gennaio 2019, che prevede l’istituzione di _“una società per azioni interamente partecipata dallo Stato”_, vigilata dal Presidente del Consiglio dei ministri o del Ministro delegato. 

La mission della società è *la capillare diffusione del sistema di pagamenti e servizi digitali nel Paese*, attraverso la gestione della piattaforma pagoPA per i pagamenti digitali verso la Pubblica Amministrazione e attraverso la gestione di progetti innovativi legati ai servizi pubblici come [IO, l’app per i servizi pubblici](https://io.italia.it/) e la Piattaforma digitale nazionale dati (PDND).

### Come nasce PagoPA S.p.A.

[pagoPA](https://teamdigitale.governo.it/it/projects/pagamenti-digitali.htm) è una delle piattaforme abilitanti in maggiore crescita in Italia, nonché una delle colonne portanti sulle quali si basa la trasformazione digitale del Paese.

Nell’arco di tre anni, con la spinta del [Team per la Trasformazione Digitale](https://teamdigitale.governo.it/) a supporto dell’[Agenzia per l’Italia digitale](https://www.agid.gov.it/) (Agid), la piattaforma unica per i pagamenti digitali ha continuato a *crescere con un ritmo esponenziale*, che già oggi produce forti benefici sia per i cittadini che per le Pubbliche Amministrazioni, legati alla semplicità e sicurezza dei pagamenti e a una migliore gestione degli incassi.

A fronte della rapida crescita di pagoPA, e delle sfide rimaste da affrontare, il Governo ha deciso di *potenziare il suo indirizzo*, facendo un ulteriore passo in avanti. Il 12 febbraio è stata [pubblicata in Gazzetta Ufficiale](http://www.gazzettaufficiale.it/atto/serie_generale/caricaDettaglioAtto/originario?atto.dataPubblicazioneGazzetta=2019-02-12&atto.codiceRedazionale=19A00934&elenco30giorni=true) la conversione in legge del Decreto Legge “Semplificazioni” (numero 135 del 14 dicembre del 2018). L’articolo 8 della norma *riconosce l’importanza strategica di pagoPA come asset fondamentale per la digitalizzazione del Paese*, in quanto:

* nella prima parte (comma 1) pone pagoPA sotto il *controllo diretto della Presidenza del Consiglio dei Ministri*, che si avvale del Commissario Straordinario per l’attuazione dell’Agenda Digitale (se nominato);
* nella seconda parte (comma 2), per *rendere capillare la diffusione di pagoPA*, crea una società dello Stato, incaricata di gestire l’ulteriore sviluppo della piattaforma e la sua industrializzazione.

Si tratta di un vero e proprio *cambio di visione*, dove i pagamenti digitali non sono più considerati come un problema da gestire o un costo da sostenere, ma come un’opportunità per l’intero settore pubblico. In questa stessa ottica la norma conferisce alla nascente società di scopo anche la gestione e lo sviluppo del [progetto IO](https://io.italia.it/), per la creazione di *un’app dei servizi pubblici*.

Due progetti, IO e pagoPA, che sono le due facce d’una stessa medaglia: un sistema di pagamenti digitali permette lo sviluppo e la diffusione di servizi digitali, ma *solo il ripensamento dei servizi in ottica digitale e mobile* permetterà di raggiungere la definitiva diffusione dei pagamenti elettronici verso la Pubblica Amministrazione.

### Mission e obiettivi

Ci sono diversi motivi per cui è stata individuata in una società per azioni interamente partecipata dallo Stato il soggetto ideale per continuare a far crescere i pagamenti digitali verso la Pubblica Amministrazione:

* Una società *deve rispondere alle regole del mercato*. Ciò vuol dire che deve avere autonomia e sostenibilità economica, lavorare in modo efficiente e competitivo e soprattutto essere in grado di attrarre talenti, valutando le persone solo in base alle effettive competenze.
* Il mercato dei pagamenti evolve continuamente, spesso in modo rapido e imprevisto: per sopravvivere pagoPA *deve essere in grado di muoversi in modo dinamico*, con meccanismi diversi rispetto a quelli di una Pubblica Amministrazione.
* Per crescere e dare impulso al mondo dei pagamenti digitali pagoPA deve agire con una forte autorevolezza, che può essere garantita solo da una società che abbia *focus e competenze specifiche* su questo particolare settore.

L’obiettivo di PagoPA S.p.A è sviluppare al meglio la piattaforma, con i migliori strumenti tecnologici e strategici, e grazie ai migliori talenti, per renderla sempre più forte sul mercato.

Trattandosi di una società partecipata dallo Stato, il fine non è diventare un competitor di altre aziende che lavorano nel mercato dei pagamenti digitali, ma al contrario cercare di stimolare e far crescere questo mercato, creando nuove opportunità per tutti i Prestatori di Servizi di Pagamento (PSP). pagoPA infatti, nel solco della [normativa europea PSD2](https://ec.europa.eu/info/law/payment-services-psd-2-directive-eu-2015-2366/law-details_en), apre a tutte le Pubbliche Amministrazioni la possibilità di utilizzare tutti i Prestatori di Servizio di Pagamento, lasciando al cittadino la scelta e creando opportunità per l’intero settore.

Nel lungo percorso che ha portato alla nascita della società pagoPA, per la prima volta lo Stato:

* ha individuato un tema, i pagamenti digitali, *che influenza la crescita di tutto il tessuto economico*;
* ha deciso di affrontarlo creando *un centro di competenze*, che si è occupato con continuità e autorevolezza di reingegnerizzare i processi, rendendo *semplici ed efficaci i servizi*.

In altre parole, il settore pubblico ha scelto di puntare su dei profili tecnici per mettere in pratica il principio che *se i servizi digitali funzionano bene, i cittadini li utilizzeranno*. Questo significa che per fare servizi pubblici digitali è necessario *mettere il cittadino al centro* e proporgli servizi efficienti, sviluppati con competenza sulla base delle sue esigenze.

Ecco perché la nuova società prende in carico anche la realizzazione della [Piattaforma Digitale Nazionale Dati](https://pdnd.italia.it) (PDND, precedentemente DAF), prevista dal [Piano Triennale](https://docs.italia.it/italia/piano-triennale-ict/pianotriennale-ict-doc/it/2019-2021/05_dati-della-pubblica-amministrazione.html?highlight=pdnd), e soprattutto lo sviluppo del progetto [IO](https://io.italia.it/), *l’app dei servizi pubblici in Italia*. Un [progetto coraggioso](https://medium.com/team-per-la-trasformazione-digitale/progetto-io-app-servizi-pubblici/home), ideato dal Team per la Trasformazione Digitale, che nasce proprio su questo cambio di paradigma:

* *lo Stato deve raggiungere i cittadini*, non il contrario, *grazie a servizi semplici e intuitivi*;
* allo stesso modo, lo Stato ha il dovere di *rendere il più possibile trasparente* ai cittadini la complessità della macchina amministrativa, focalizzandosi nel soddisfare i loro bisogni, e non più nel pretendere adempimenti complessi e farraginosi.

Questa è la filosofia su cui vogliamo basare il lavoro che ci aspetta nei prossimi anni, *per sviluppare i pagamenti e i servizi pubblici digitali in Italia*.

### Visione

<blockquote class="blockquote small">
PagoPA S.p.A è una società pubblica, vigilata dalla Presidenza del Consiglio dei Ministri, che ha come obiettivo la diffusione di servizi pubblici digitali che vogliamo siano sempre più facili da usare e vicini ai bisogni dei cittadini.
Siamo una società di Stato, ma abbiamo un animo da startup: la nostra missione è sviluppare, migliorare ed evolvere velocemente i servizi digitali, per permettere ai cittadini di accedere e utilizzare in modo semplice i servizi pubblici, a partire dai pagamenti digitali in favore delle Pubbliche Amministrazioni. 

Vogliamo agire in discontinuità con i tradizionali modi di fare innovazione nello Stato: essere giovani, agili, veloci e, perché no, anche coraggiosi. 
Vogliamo proporre nuovi metodi di lavoro, nuove tecnologie, nuovi prodotti, partendo però sempre dai bisogni degli utenti e dalle opportunità del mercato.
Vogliamo aprirci ai migliori professionisti del settore pubblico e di quello privato, imparare dalle imprese innovative, accogliere gli esempi pubblici di innovazione che troviamo su tutto il territorio nazionale, tenendo sempre un occhio rivolto anche al resto del mondo.
Vogliamo far crescere il paese e la sua economia, aiutando la governance del digitale e non solo, mettendo i dati e il miglioramento continuo al centro di ogni processo e decisione.
Vogliamo migliorare i servizi pubblici, e sappiamo che per farlo dobbiamo semplificare anche la relazione fra lo Stato e i soggetti privati, senza i quali alcuni servizi non potrebbero esistere.
Vogliamo essere inclusivi, aperti, permeabili e trasparenti: ascoltare tanto i nostri utenti, e imparare ogni giorno da chi è più bravo o ha più esperienza di noi. 
Vogliamo avere a bordo solo chi ci crede davvero, solo chi ha capito che per cambiare le cose serve sognare sì, ma anche rimboccarsi le maniche e iniziare a lavorare oggi, non domani. 
Perché fare innovazione nel pubblico è una sfida difficile, ma anche una enorme opportunità: l’opportunità di migliorare un poco, giorno per giorno, la vita delle persone. Tutte.
<footer class="blockquote-footer">Giuseppe Virgone, Amministratore unico di PagoPA S.p.A.</footer>
</blockquote>

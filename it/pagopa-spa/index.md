---
layout: page
title: PagoPA S.p.A.
description: 
lang: it
ref: pagopa-spa
order: 21
---

PagoPA S.p.A. è una società partecipata dallo Stato per la diffusione dei servizi digitali in Italia. La società è nata per effetto del Decreto Legge “Semplificazioni” (numero 135 del 14 dicembre del 2018), convertito in legge il 12 gennaio 2019, che prevede l’istituzione di _“una società per azioni interamente partecipata dallo Stato”_, vigilata dal Presidente del Consiglio dei ministri o del Ministro delegato. 

La mission della società è *la capillare diffusione del sistema di pagamenti e servizi digitali nel Paese*, attraverso la gestione della piattaforma pagoPA per i pagamenti digitali verso la Pubblica Amministrazione e attraverso la gestione di progetti innovativi legati ai servizi pubblici come [IO, l’app per i servizi pubblici](https://io.italia.it/) e la Piattaforma digitale nazionale dati (PDND).

> “PagoPA S.p.A è la società pubblica, guidata dalla Presidenza del Consiglio dei Ministri, che ha come obiettivo la diffusione di alcuni servizi pubblici digitali che vogliamo siano sempre più facili da usare e vicini ai bisogni dei cittadini.
> Siamo una società di stato, ma abbiamo un animo da startup: nostra è la missione di sviluppare, migliorare ed evolvere velocemente i servizi digitali tramite cui i cittadini possono, con semplicità, conoscere, accedere ai e fruire dei servizi pubblici, a partire dai pagamenti digitali in favore delle Pubbliche Amministrazioni. 
> Vogliamo agire in discontinuità con i tradizionali modi di fare innovazione nello stato: essere giovani, agili, veloci e, perché no, coraggiosi. 
> Vogliamo proporre nuovi metodi di lavoro, nuove tecnologie, nuovi prodotti, partendo però sempre dai bisogni degli utenti e dalle opportunità del mercato.
> Vogliamo aprirci ai migliori professionisti del settore pubblico e di quello privato, imparare dalle imprese innovative, accogliere gli esempi pubblici di innovazione che troviamo su tutto il territorio nazionale, tenendo sempre un occhio rivolto anche al resto del mondo.
> Vogliamo far crescere il paese e la sua economia, aiutando la governance del digitale e non solo, mettendo i dati e il miglioramento continuo al centro di ogni processo e decisione.
> Vogliamo migliorare i servizi pubblici, e sappiamo che per farlo dobbiamo semplificare anche la relazione fra lo stato e i soggetti privati senza i quali certi servizi non potrebbero esistere.
> Vogliamo essere inclusivi, aperti, permeabili e trasparenti: ascoltare tanto i nostri utenti, e imparare ogni giorno da chi è più bravo o ha più esperienza di noi. 
> Vogliamo avere a bordo solo chi ci crede davvero, solo chi ha capito che per cambiare le cose serve sognare sì, ma anche rimboccarsi le maniche e iniziare a lavorare oggi, non domani. 
> Perché fare innovazione nel pubblico è una sfida difficile, ma anche una enorme opportunità: l’opportunità di migliorare un poco, giorno per giorno, la vita delle persone. Tutte.”

_Giuseppe Virgone, Amministratore unico di PagoPA S.p.A._
